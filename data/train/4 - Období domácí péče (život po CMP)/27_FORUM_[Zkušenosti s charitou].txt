Já jsem měla pro rodiče domluvenou pečovatelskou službu, ne přímo charitu, a byla to jedna z nejlepších věcí, kterou jsem mohla udělat. Ze začátku to byl boj, hlavně pro maminku, které najednou do její domácnosti začaly chodit cizí dámy. Tatínek s tou novou dámskou společností problém neměl. I když to ze začátku drhlo, po čase jsme nastolili režim, všichni si zvykli na pravidla a teď si spolupráci nemůžeme vynachválit.

Určitě je to dobrá cesta, hodně to pomůže a také hlavně pečujícímu. A čím více je pečující v pohodě, tím více se ta pohoda přenáší i na ostatní a tak to de facto prospívá všem. Určitě se toho nebojte, když budete mít štěstí na dobré, ochotné, milé dámy nebo pány v pečovatelské službě a dáte tomu čas, pěkně si to sedne. Taky je fajn, když máte k ruce profesionála, který Vám bez problému zodpoví dotazy, žádná otázka mu nepřijde hloupá a pomůže Vám se prostě zorientovat. Mně právě jedna úžasná pečovatelka pomohla i s tím, jak zvládnout maminčiny stavy, kdy odmítala přijmout tu pečovatelskou pomoc a stavěla si hlavu, že nechce nikoho cizího v bytě a bylo to trochu z její strany i takové citové vydírání. Byla to extra psychologická podpora navíc.

Jen si musíte udělat dobrý průzkum - je mnoho typů služeb a jejích poskytovatelů. Zvlášť pečovatelská, zvlášť zdravotní služba, k tomu ještě asistenční služba například. Udělejte si také představu, co byste chtěla - jestli chcete ulevit z takových těch běžných domácích prací jako je vaření, jestli chcete doprovody k lékaři, asistenci s podáváním léků.... je dobré to i předem probrat s rodinou, nebo s dalšími pečujícími osobami, ať sladíte představy a možnosti.
